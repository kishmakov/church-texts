# Последование в Неделю Православия

## Неделя 1-я Великого поста

*По окончании чтения часов, стоящу архиерею на обычнем месте во облачении, от олтаря исходят архимандрити, игумени, священницы, диакони; священницы же износят икону Спасителеву и Богородичну, и полагают посреде церкве на аналогии.*

*Протодиакон начинает:* Благослови, владыко.

*Архиерей:* Благословен Бог наш:

*Лик:* Аминь. И поют: Царю Небесный:

*Чтец:* Трисвятое по Отче наш: Господи, помилуй 12, Слава и ныне: Приидите поклонимся:

*И псалом 74:*

Исповемыся Тебе, Боже, исповемыся Тебе, и призовем Имя Твое; повем вся чудеса Твоя. Егда прииму время, аз правоты возсужду. Растаяся земля и вси живущии на ней, Аз утвердих столпы ея. Рех беззаконнующим: не беззаконнуйте, и согрешающим: не возносите рога. Не воздвизайте на высоту рога вашего, и не глаголите на Бога неправду; яко ниже от исход, ниже от запад, ниже от пустых гор. Яко Бог Судия есть: сего смиряет, и сего возносит. Яко чаша в руце Господни, вина нерастворена исполнь растворения, и уклони от сия в сию; обаче дрождие его не истощися, испиют вси грешнии земли. Аз же возрадуюся в век, воспою Богу Иаковлю; и вся роги грешных сломлю, и вознесется рог праведнаго.

Слава и ныне: Аллилуиа, трижды

*Диакон чтет ектению обычную:*

Миром Господу помолимся.

О свышнем мире:

О мире всего мира:

О святем храме сем:

О великом господине:

О богохранимей стране нашей:

О граде сем:

О благорастворении воздухов:

О плавающих, путешествующих, недугующих:

О еже милостивым оком призрети на святую Свою Церковь и соблюсти ю невредиму и непребориму от ересей и суеверий, и миром Своим оградити, Господу помолимся.

О еже утишити раздирание Ея, и силою Святаго Духа обратити всех отступльших к познанию истины, и сопричести ко избранному Своему стаду, Господу помолимся.

О еже просветити мысли неверием помраченных светом Своего Богоразумия, верных же Своих укрепити и непоколебимых в правоверии соблюсти, Господу помолимся.

О еже избавити Церковь Свою Святую, и рабов Своих, и всех нас от всякия скорби, беды, гнева, и нужды, и от всех врагов видимых и невидимых: здравием же, долгоденствием, и миром, и ангел Своих ополчением верных Своих всегда оградити, Господу помолимся.

Заступи, спаси, помилуй:

Пресвятую, Пречистую, Преблагословенную:

*Возглас:* Яко подобает Тебе всякая слава:

*Посем:* Бог Господь и явися нам: глас 4.

*Тропарь, гл. 4*

Благодарни суще недостойнии раби Твои, Господи,/ о Твоих великих благодеяниих на нас бывших,/ славяще Тя хвалим, благословим, благодарим,/ поем и величаем Твое благоутробие,/ и рабски любовию вопием Ти:/ Благодетелю, Спасе наш, слава Тебе.

*Слава: гл.З*

Твоих благодеяний и даров туне,/ яко раби непотребнии, сподобльшеся, Владыко,/ к Тебе усердно притекающе,/ благодарение по силе приносим,/ и Тебе яко Благодетеля и Творца славяще, вопием:/ слава Тебе, Боже прещедрый.

*И ныне: гл. 4*

Якоже вышняя тверди благолепие,/ и нижнюю споказал еси красоту/ святаго селения славы Твоея, Господи,/ утверди сие во век века,/ и приими наша в нем непрестанно приносимая/ Тебе моления Богородицею,/ всех Животе и Воскресение.

*Протодиакон:* Вонмем. *Архиерей:* Мир всем. *Чтец:* И духови твоему.

*Протодиакон:* Премудрость, вонмем.

*Чтец:* Прокимен, глас 4.

Насаждени в дому Господни/ во дворех Бога нашего процветут.

*Стих:* Возвеселится праведник о Господе и уповает на Него.

*Апостол к Римляном, зач. 121 (гл.16:17-20)*

Братие, молю вы, блюдитеся от творящих распри и раздоры, кроме учения, емуже вы научистеся, и уклонитеся от них. Таковии бо Господеви нашему Иисусу Христу не работают, но своему чреву; иже благими словесы и благословением прельщают сердца незлобивых. Ваше бо послушание ко всем достиже: радуюся же еже о вас; хощу же вас мудрых убо быти во благое, простых же в злое. Бог же мира да сокрушит сатану под ноги ваша вскоре. Благодать Господа нашего Иисуса Христа с вами, аминь.

*Евангелие от Матфея, зач. 75 (гл. 18:10-18)*

*Посем ектения:*

Помилуй нас, Боже, по велицей милости Твоей:

Еще молимся о великом господине:

Еще молимся о богохранимей стране нашей:

Не хотяй смерти грешных, но ожидаяй обращения и покаяния, обрати всех отступльших ко Святей Твоей Церкви, молим Ти ся, милосердый Господи, услыши и помилуй.

Устроивый мир сей в славу Твою, сотвори, да и противящиися Твоему слову обратятся, и вкупе со всеми верными, истинною верою и благочестием, Тебе Бога нашего прославят, молим Ти ся, всесильный Творче, услыши и помилуй.

Давый заповедь Твою нам, еже любити Тебе Бога нашего и ближняго своего, сотвори, да ненависти, вражды, обиды, мздоимства, клятвопреступства и прочая беззакония прекратятся, истинная же любовь да царствует в сердцах наших, молим Ти ся, Спасителю наш, услыши и милостивно помилуй.

*Архиерей, возглас:* Услыши ны, Боже, Спасителю наш:

*Лик:* Аминь.

*Протодиакон:* Господу помолимся.

*Лик:* Господи, помилуй.

*Молитва:*

Всевышний Боже, Владыко и Содетелю всея твари, наполняяй вся величеством Твоим и содержай силою Твоею, Тебе вседаровитому Господу нашему мы недостойнии благодарение приносим, яко не отвращаешися нас беззаконий ради наших, но паче предваряеши ны щедротами Твоими. Ты ко избавлению нашему послал еси Единороднаго Твоего Сына, и благовестил безмерное Твое к роду человеческому снизхождение; яко хотением хощеши, и ожидаеши, еже обратитися нам к Тебе и спасеным быти; Ты, снизходя к немощи нашего естества, укрепляеши нас всесильною Святаго Твоего Духа благодатию, утешаеши спасительною верою и совершенною надеждою вечных благ, и руководствуя избранных Твоих в горний Сион, соблюдаеши яко зеницу ока. Исповедуем, Господи, великое Твое и безприкладное человеколюбие и милосердие. Но видяще многих поползновения, прилежно Тя, Всеблагий Господи, молим: призри на Церковь Твою, и виждь, яко Твое спасительное благовестие аще и радостно прияхом, но терние суеты страстей творит оное в некиих малоплодно, в некиих и безплодно, и, по умножению беззаконий, овии ересьми, овии расколом противящеся евангельской Твоей истине, отступают от достояния Твоего, отревают Твою благодать и повергают себе суду Твоего пресвятаго слова. Премилосердый и всесильный, не до конца гневаяйся Господи! Буди милостив, молит Тя Твоя Церковь, представляющи Тебе Начальника и Совершителя спасения нашего Иисуса Христа, буди милостив нам, укрепи нас в правоверии силою Твоею, заблуждающим же просвети разумныя очи светом Твоим божественным, да уразумеют Твою истину; умягчи их ожесточение и отверзи слухи, да познают глас Твой и обратятся к Тебе Спасителю нашему. Исправи, Господи, иных развращение и жизнь несогласную христианскому благочестию; сотвори, да вси свято и непорочно поживем; и тако спасительная вера укоренится и плодоносна в сердцах наших пребудет. Не отврати лица Твоего от нас, Господи, воздаждь нам радость спасения Твоего; подаждь, Господи, и пастырем Церкве Твоея святую ревность, и попечение их о спасении и обращении заблуждающих духом евангельским раствори; да тако вси руководими достигнем, идеже совершение веры, исполнение надежды и истинная любовь: и тамо с лики чистейших небесных сил прославим Тебе Господа нашего, Отца, и Сына, и Святаго Духа, во веки веков.

*Лик:* Аминь.

*Посем протодиакон, став на уготованном месте, возглашает:*

Кто Бог велий яко Бог наш ? Ты еси Бог творяй чудеса един.

*Таже повысшим гласом:* Кто Бог велий яко Бог наш:

*И паки высочайшим гласом:* Кто Бог велий яко Бог наш:

Православия день празднующе, православнии людие, наипаче прославим Виновника всех благ Бога, Иже сый благословен во веки. Сей Бог наш, промышляя и утверждая возлюбленное Свое достояние, Святую Церковь, праотцев преступлением отпадших утешая неложным Своим словом, еще в раи основание Ей положи; Сей Бог наш, руководствуя ко оному спасительному обетованию, не несвидетельствована Себе остави, но хотящее быти спасение провозвестил первое чрез праотцев и пророков, живописал различными образы; Сей Бог наш, многочастне древле глаголавый отцем во про-роцех, в последок дний сих глагола нам в Сыне, Имже и веки сотвори, Иже возвести Отчее о нас благоволение, откры таинства небесныя, увери силою Святаго Духа о истине благовестия, посла апостолы во весь мир проповедати Евангелие Царствия, утверди оное различными силами и чудесами. Сему спасительному откровению последующе, сего благовестия держащеся, веруем во Единаго Бога Отца, Вседержителя, Творца небу и земли, видимым же всем и невидимым. И во Единаго Господа Иисуса Христа, Сына Божия, Единороднаго, Иже от Отца рожденнаго прежде всех век; Света от Света, Бога истинна от Бога истинна, рожденна, несотворенна, единосущна Отцу, Имже вся быша. Нас ради человек и нашего ради спасения сшедшаго с небес и воплотившагося от Духа Свята и Марии Девы и вочеловечшася. Распятаго же за ны при Понтийстем Пилате, и страдавша, и погребенна. И воскресшаго в третий день по Писанием. И возшедшаго на небеса и седяща одесную Отца. И паки грядущаго со славою, судити живым и мертвым, Егоже Царствию не будет конца. И в Духа Святаго, Господа, Животворящаго, Иже от Отца исходящаго, Иже со Отцем и Сыном спокланяема и сславима, глаголавшаго пророки. Во едину святую соборную и апостольскую Церковь. Исповедуем едино крещение во оставление грехов. Чаем воскресения мертвых и жизни будущаго века, аминь.

Сия вера апостольская, сия вера отеческая, сия вера православная, сия вера вселенную утверди.

Еще же соборы святых отец, и их предания и писания Божественному откровению согласная, приемлем и утверждаем.

Аще сему Господню о нас промышлению и откровению спасительному врази православия и противишася, но помяну Господь поношения раб Своих: хульники бо славы Своея поруга, и продерзатели и враги православия боязненны и бежатели яви.

Якоже убо пленяющих разум свой в послушание Божественному откровению и подвизавшихся за оное ублажаем и восхваляем: тако противящихся сей истине, аще ожидавшему их обращения и раскаяния Господу не покаяшася, Священному Писанию последующе и первенствующия Церкве Преданий держащеся, отлучаем и анафематствуем.

Отрицающим бытие Божие и утверждающим, яко мир сей есть самобытен, и вся в нем без промысла Божия и по случаю бывают, анафема.

*Лик:* Анафема, трижды.

Глаголющим Бога не быти Дух, но плоть; или не быти Его праведна, милосерда, премудра, всеведуща, и подобная хуления произносящим, анафема, трижды

Дерзающим глаголати, яко Сын Божий не единосущный Отцу, такожде и Дух Святый, и исповедающим Отца, и Сына, и Святаго Духа, не Единаго быти Бога, анафема, трижды

Безумие глаголющим, не нужно быти ко спасению нашему и ко очищению грехов пришествие в мир Сына Божия во плоти и его вольное страдание, смерть и воскресение, анафема, трижды

Не приемлющим благодати искупления Евангелием проповеданнаго, яко единственнаго нашего ко оправданию пред Богом средства, анафема, трижды.

Дерзающим глаголати, яко Пречистая Дева Мария не бысть прежде рождества, в рождестве и по рождестве Дева, анафема, трижды

Не верующим, яко Дух Святый умудри пророков и апостолов, и чрез них возвести нам истинный путь к вечному спасению, и утверди сие чудесами, и ныне в сердцах верных и истинных христиан обитает и наставляет их на всякую истину, анафема, трижды

Отметающим безсмертие души, кончину века, суд будущий и воздаяние вечное за добродетели на небесех, а за грехи осуждение, анафема, трижды

Отметающим вся таинства святая, Церковию Христовою содержимая, анафема, трижды

Отвергающим соборы святых отец и их предания, божественному откровению согласная и православно‑кафолическою Церковию благочестно хранимая, анафема, трижды

Помышляющим, яко православнии государи возводятся на престолы не по особливому о них Божию благоволению, и при помазании дарования Святаго Духа к прохождению великого сего звания в них не изливаются: и тако дерзающим противу их на бунт и измену, анафема, трижды

Ругающим и хулящим святыя иконы, ихже святая Церковь ко воспоминанию дел Божиих и угодников Его, ради возбуждения взирающих на оныя ко благочестию и ко оных подражанию приемлет, и глаголющим оныя быти идолы, анафема, трижды

Всем же о православии подвизающимся словесы, писании, учении, страдании и богоугодным житием, яко защитником и пособником онаго, Христова Церковь, летнее воспоминание творящи, восклицает:

Святому благоверному и равноапостольному царю Константину и матери его Елене, православным греческим царем: Великому Феодосию, Феодосию Юнейшему, Иустиниану, и прочим православным царем и царицам греческим, вечная память.

*Лик:* Вечная память, трижды

Благоверному и равноапостольному великому князю Владимиру, благоверней велицей княгине Ользе, и прочим благоверным царем и великим князем, царицам и великим княгиням, и всем от рода царей и великих князей Российских преставлыпимся, вечная память, трижды.

Благочестивейшим государем императором: Петру Первому, Петру Второму, Петру Третиему, Павлу Первому, Александру Первому, Николаю Первому, Александру Второму, Александру Третиему, и благочестивейшим государыням императрицам: Екатерине Первой, Анне Иоанновне, Елисавете Петровне, Екатерине Второй, Елисавете Алексеевне, Марии Феодоровне, Александре Феодоровне и Марии Александровне, вечная память, трижды

Святейшим патриархом Константинопольским, Александрийским, Антиохийским, Иерусалимским и Всероссийским, и преосвященным митрополитом, архиепископом и епископом православным, вечная память, трижды

Пострадавшим и убиенным в различных походех за православную веру и отечество князем, боляром, христоименитому воинству и всем православным Христианом в истинней вере и благочестии и в надежди воскресения скончавшимся, вечная память, трижды.

Православная Христова Церковь, торжественно воспоминающи подвизавшихся во благочестии, и сие всем своим христоименитым чадом к подражанию представляющи, имеет такожде долг восхваляти подвиги сих, иже ныне, спасительною верою и добродетелию приуготовляюще себе к вечному блаженству, утверждают православие.

*Посем возглашает:*

Христианского благочестия ревнителю, защитнику и покровителю Христовы Церкви, благочестивейшему, самодержавнейшему, великому государю нашему императору Николаю Александровичу, самодержцу всероссийскому, и иных стран государю и обладателю, подаждь, Господи, благоденственное и мирное житие, здравие же и спасение и во всем благое поспешение, на враги же победу и одоление, и сохрани его на многа лета,

*Лик:* Многая лета: девять раз.

И супруге его, благочестивейшей императрице Александре Феодоровне: матери его, благочестивейшей государыне императрице Марии Феодоровне: благоверному государю наследнику и великому князю Михаилу Александровичу, и всему царствующему дому

*Лик:* Многая лета: трижды.

Святейшему правительствующему всероссийскому синоду

*Лик:* Многая лета: трижды.

Святейшим патриархом православным: Константинопольскому, Александрийскому, Антиохийскому и Иерусалимскому, многая лета,трижды.

Преосвященным православным митрополитом, архиепископом и епископом и всему освященному причту, многая лета, трижды

Благоверным, правительствующему синклиту, военачальником, градоначальником, христолюбивому воинству и всем православным Христианом, право содержащим спасительную веру и повинующимся Христовой Церкви, подаждь, Господи, мир, тишину, благоденствие, изобилие плодов земных и многая лета, трижды.

Святая Троице, сих прослави и утверди даже до конца в правоверии; развратники же и хульники православныя веры и Христовы Церкве и не повинующияся оней обрати, и сотвори, да приидут в познание вечныя Твоея истины, молитвами Пресвятыя Владычицы нашея Богородицы и Приснодевы Марии и всех святых.

*Лик:* Аминь.

*И по молитве сей, абие архиерей глаголет:*

Слава Тебе Богу, Благодателю нашему, во веки веков.

*Лик:* Аминь. *И поет песнь святаго Амвросия; во время же пения тоя архиерее, архимандриты и все священное собрание целуют святыя иконы на аналогиях.*

*Песнь святаго Амвросия*

Тебе Бога хвалим,/ Тебе Господа исповедуем,/ Тебе превечнаго Отца вся земля величает;/ Тебе вси ангели, Тебе небеса и вся силы,/ Тебе херувими и серафими/ непрестанными гласы взывают:/ Свят, Свят, Свят Господь Бог Саваоф,/ полны суть небеса и земля величества славы Твоея./ Тебе преславный апостольский лик,/ Тебе пророческое хвалебное число,/ Тебе хвалит пресветлое мученическое воинство;/ Тебе по всей вселенной исповедует Святая Церковь,/ Отца непостижимаго величества,/ покланяемаго Твоего истиннаго и единороднаго Сына и Святаго Утешителя Духа./ Ты, Царю славы, Христе,/ Ты Отца присносущный Сын еси;/ Ты, ко избавлению приемля человека,/ не возгнушался еси Девическаго чрева;/ Ты, одолев смерти жало,/ отверзл еси верующим Царство Небесное./ Ты одесную Бога седиши во славе Отчей,/ Судия приити веришися./ Тебе убо просим:/ помози рабом Твоим, ихже честною Кровию искупил еси,/ сподоби со святыми Твоими/ в вечней славе Твоей царствовати./ Спаси люди Твоя, Господи,/ и благослови достояние Твое;/ исправи я и вознеси их во веки;/ во вся дни благословим Тебе и восхвалим Имя Твое во век и в век века./ Сподоби, Господи, в день сей без греха сохранитися нам;/ помилуй нас, Господи, помилуй нас;/ буди милость Твоя, Господи, на нас,/ якоже уповахом на Тя./ На Тя, Господи, уповахом,/ да не постыдимся во веки, аминь.

*Таже бывает обычный отпуст. И абие начинается литургия; аще же изволит архиерей, последование сие бывает и пред окончанием литургии предписанным же образом.*

## Источник

Последование в Неделю Православия. СПб, 1904